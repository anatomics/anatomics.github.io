---
layout: default
title: Mușchii netezi
section: muscular
child: netezi
---

<p>Mușchii viscerali intră în structura miocardului, a pereților tubului digestiv, a vaselor sangvine, a căilor urinare și a uterului. Toți mușchii viscerali posedă automatism propriu, datorat unor formațiuni care se depolarizează spontan și generează unde lente de deoparizare, care determină contracții, independent de inervație.</p>

<p>Mușchii viscerali se comportă ca un sincițiu în care excitația se propagă în toată masa mușchiului. Inervația asigurată de sistemul nervos vegetativ are numai rolul de a diminua sau intensifica activitatea acestor mușchi. Mușchii viscerali sunt constituiți din două tipuri de țesut muscular: striat de tip cardiac, în miocard, și țesut muscular neted, în celelalte organe viscerale.</p>

<p>Pe lângă mușchii netezi viscerali, în organismul uman mai există și alți mușchi netezi: mușchii erectori ai firelor de păr, mușchii ciliari și mușchii netezi ai irisului, de tip multiunitar.</p>

<p>În mușchii netezi sau involuntari, fiecare fibră este o celulă alungită, fusiformă. Mușchii netezi nu sunt sub controlul conștient al creierului, ei produc contracția musculară necesară în procese cum ar fi digestia, determinând peristaltismul intestinal, ce asigură transportul hranei.</p>